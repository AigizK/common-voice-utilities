Ғаиләлә өс ҡыҙ үҫтек. Иң өлкәне мин булғас, иркә һеңлеләрем өсөн гел миңә яуап бирергә тура килде. Уларҙы, бик яратһам дә, мыжып теңкәмә тейгәндәрендә «ошоларһыҙ рәхәтерәк булыр ине» тип уйлаған саҡтарым да булды. Ә инде йылдар үткән һайын «донъяла алай ҙа яңғыҙ түгелмен, алай ҙа һеңлеләрем бар» тигән фекерем нығынғандан-нығына.
Бала саҡта өйҙә өсөү генә ҡалғаныбыҙҙа иң тәүҙә «кем −«атай», кем − «әсәй», кем − «бала»?» булаһын асыҡлап алабыҙ, шунан ролдәрҙең үҙебеҙгә тәтегәнен ихлас уйнарға тотонабыҙ. Атҡаҙанған артистарҙан кәм уйнамағанбыҙҙыр, тим. Өлкәндәр артынан ишек ябылыу менән мин «Аҫылйәр»гә әйләнәм, эшем-һөнәрем дә бар: беҙҙең ауылдан былтыр Мәскәү һынлы Мәскәүҙең үҙенә ауыл хужалығы күргәҙмәһенә барып ҡайтҡан алдынғы тракторсымын. Эштән гел майланып, бысранып ҡайтҡан кейемдәремде шундуҡ сисеп һалам, унан «ҡатыным Гөлсибәр»гә әҙ булһа ла еңелерәк булһын өсөн, йыуышырға ярҙам итәм. Эргәбеҙҙә балабыҙ йөрөй, әлегә берәү. Уның исеме – йә «Сөмбөл», йә «Йәнбикә», йә «Айһылыу» булып китә. Шулай булмайса, «артистар» өсәү генә, ә ғаиләләге биш кешене һынландырырға кәрәк. Күңелле ине бала саҡта.
Ә ысынында, иһә, мин һәр ваҡыт «ҙур апай» булдым. Ни тиһәң дә, һеңлеләремдән теүәл биш йәшкә өлкәнмен, өҫтәүенә, атай менән әсәй берәй ергә оҙаҡҡараҡ йыйынһалар, «апайығыҙҙы тыңлағыҙ, ул ҙур», тип иҫкәртә килде. Йәнбикә менән Айһылыуҙың йәш аралары яҡын, йылдан саҡ ҡына ашыуыраҡтыр. Әллә шуғамы, әллә башҡа сәбәптәнме, улар күберәген икәү уйнап ала ла китә ине, үҙ-ара ла бер-береһенә исемләп кенә өндәшергә күнектеләр. Кемеһе өлкәнерәк тә, кемеһе кесерәк икәнен үҙҙәре лә бик үк белмәне, күрше-тирә лә айыра алманы, йыш ҡына «уларҙы нисек айыраһығыҙ ул?» тип беҙҙән һорар булдылар. Төҫтәре лә оҡшашыраҡ, кәүҙәләре лә бер ишерәк булғанға, уларҙың кемеһе кем икәне күрер күҙгә бик үк салына һалып бармағандыр, күрәһең.
Хәйер, айырма күҙгә ташланып торғанда уға бик үк иғтибар итә һалып та бармайҙар. Әммә, ни өсөндөр, айырма бөтөнләй булмаҫҡа тейеш һымаҡ ерҙән айырма эҙләй башлайҙар.
